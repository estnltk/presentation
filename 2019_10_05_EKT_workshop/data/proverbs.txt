Ega mets tühi ole.
Mets vaese mehe kasukas.
Karu elab vanast rasvast.
Madisepäevast hakkab uus lumi vana sööma.
Kui kuldnokad tulevad vanakuu põhjas välja, siis teise kuu vanas põhjas läheb talve ära.
Näed valget liblikat kevadel esiti, siis on vaenuline elu; näed kirju ― kirju elu; näed musta ― murelik elu; näed kollast ― kõige parem elu.
Mis noor mees teeb, see vana mees rikub.
Mihklipäev arvati vanapagana heinategemise päev olevat.
Kui talve ajal puud alati lund täis on, siis ütleb vanarahvas: puud on vaevas ja tuleb vaene aeg.
Noorkuu vihm kosutab rohkem kui vanakuu oma.
Kui mihklipäeval saab vanatont heinu kuivatada, siis ei tule loomatoidu puudust.
Kui tuleb mihklipäev, siis lõpeb oina vaev.
Kanad noorel kuul, vasikad vanal kuul.
Sööda hästi koera, siis koer haugub kosilasi.
Hobu on loodud töötegijaks, aga mitte vaevanägijaks.
Hea koer, ta on ikka maja lukk.
Ära narri koera, koer salvab.
Hiire keele all on kuld, koera keele all raha.
Valge sabaotsaga koer on valelik.
Magaja koeral suur pea, jooksja koeral lai selg.
Kass maksab kinganõela ja koer tubakanaela.
Rikkal möldril on ikka kaks luuda: vana luud, millega veskilised pühivad, ja uus, millega ta ise veskilisi pühib.
Kinnas on vaese inimese kott, pöial matt.
Kirjutajad, kustutajad, / kõik on meie vaeva sööjad.
Kütt toidab koera, aga kalamees ei kassigi.
Õnnis, kes õues, vilets vaene, kes varju all.
Ega majaehitamine ole koerale kuudi kokkuklopsimine.
Aeda tee noorel kuul, katust kata vanal kuul.
Tuluke on vaenlane, keda tuleb karta.
Tule kõht on suur.
Inimene viskab vana kuue, lind vanad suled.
Helmed kaelas, kõlkad kõhus.
Kui esi vaene, ega vesi vaene ei ole.
Pisike mees piimahabe, suur mees suitsuhabe, vana mees vaiguhabe.
Kel lai lauk peas on, sel on lahke ja hea elu; kel kitsas lauk, sel kibe ja vaevaline elu.
Kui kõht täis, siis on hea tööd teha.
Tühi kõht ei seisa püsti.
Keskpaik tühi, töö raske.
Täis kott on parem täita kui tühi.
Narri kõhtu üks kord, kõht narrib sind üheksa kord.
Ega kõht pole koeraks narrida.
Täis kott ja kõht on rasked kanda, aga tühjad veel raskemad.
Igaüks peab oma kõhtu orjama.
Tühi kõht ajab tööd tegema.
Nälg teeb nõiaks ja tühi aeg teeb arvajaks.
Tühi kõht ei lase häbeneda.
Tühi kõht on kõige parem leivakõrvane.
Tühi kõht on kõige parem kokk.
Mida tühjem kõht, seda magusam leib.
Tühi kõht teeb leivale saia magu.
Kui kõht tühi, siis maitseb söök kõige parem.
Ega tühi kõht lõhki ei lähe.
Nälgind koer ei lähe enne ära, kui lake otsas on.
Havi pea sees on rohkem varandust kui vaese mehe aidas.
Kaerakile kõhutäis pidanud aga nii kaua vastu, et vaata kord üle katuse, kui juba kõht tühi.
Kops koera roog, maks maia mehe roog.
Hea tahe suutäis on enam kui vesine kõhutäis.
Sool ja sabata silk on vaeselapse võileib.
Puhas leib ajab kõhu lõhki.
Kes süües kõhtu täis ei saa, ei saa lakkudes ammugi.
Kes liiast sööb ja liiast joob, see omal vatsal vaeva teeb.
Leib on vaese mehe sai.
Lest on Käina meeste kõhupaik.
Ennem jäta aasta palk kui õhtune kõhutäis.
Joobnud mehe aru nagu vana kasukanäru.
Joodiku raha ja koera kusi ei saa iialgi otsa.
Tapp on noorile häbiks, vanale abiks.
Kes koer kisub, selle karvadega suitsetakse.
Tervis on vaese inimese rikkus.
Hoia tervis nooruses ja au vanaduses.
Kibe on kõhu rohi.
Saun on vaese mehe tohter.
Kohtuga õigust ja tohtriga tervist saama on ikka üks vaene asi.
Haigus tühjalt tuleb, aga koormaga läheb.
Surm ei küsi, kas sa noor ehk vana.
Ega vanadus võta, haigus võtab.
Sureb mees, sureb kõht.
Maa põues ei ole ühtegi vaeva.
Kus jääb rikka rikkus, sinna jääb vaese vaesus.
Vanast ei saa enam noort, aga noorest küll vana.
Mis noorelt haritud, sest vanadus ei võõrdu.
Kes noorelt valetab, see vanalt varastab.
Kes noorelt varastab, see seda vanana ei jäta.
See viis, mis noorelt õpib, see vanalt peab.
Noorelt hõlbus õppida, vanalt raske vastata.
Parem noores eas õppida kui vanas kahetseda.
Vana koera enam ei õpeta.
Kes vanast koerast enam linnukoera õpetab.
Kes vanast enam teldriks saab.
Ei vana vits enam kõlba väädiks.
Mida noorelt külvad, seda vanalt lõikad.
Kuidas nooruses küli, nõnda vanaduses vili.
Mis noorus kokku paneb, seda vanadus ees leiab.
Kes nooruses hooletu, see vanaduses õnnetu.
Noores eas kerge elu, vanas eas kerjamine.
Noorel nugise silmad, vanal varese silmad.
Eks noo ise hüppab ikka üle, vana pugegu alt läbi.
Parem noorel kuub kui vanal kasukas.
Kui seitsekümmend täis oled, saad koera viisi ― kaks aastat korraga.
Puu on vana, aga oks on kõva.
Noorel ei ole meelt ega vanal aru.
Noor inimene on vanast seitse korda taga.
Mida noorem, seda koerem.
Ega vana koer valet haugu.
Vana koer haugub varju peale, kutsikas kogu peale.
Vana nõu nurgas on enam kui vana töö.
Ära rakenda vana hoost ette, rakenda ennem noorem hobune.
Ära vana koera torgi.
Noor koer ärritab, vana salvab.
Ära narri vana koera: vana koer hammustab valusaste.
Kui vana koer hammustab, siis noor koer vingatab.
Vanad mehed ja vanad härjad / on ühtemoodi kurjad.
Hall pea on vanaduse kroon.
Austa halli ja ära valeta vanale.
Ega vana võllast ole, et varga võllas on.
Ära pilka vanainimest.
Egas noor vana vaeva usu.
Võta vana sõna, aga ära söö vana osa.
Kurat on põrgus vana, inimene ei ole vana.
Tee ruttu ja käi ruttu, siis ei ütle keegi, et sa vana oled.
Noorel koeral terav hammas.
Ega vana hobu üksinda kaeru ei söö.
Pere mini koera raudkäpp, väike laps koera mesikäpp.
Suure koera pojad ikka kaua lollid.
Laps langeb vana soo poole.
Laps on vanainimese ahv.
Kuidas vana koer ees, nõnda kutsikad takka järele.
Suurel koeral suured pojad.
Ega vars vana hobuse koormat ei vea.
Põrsal pole vaja vana sea küna.
Lapse ase, koera ase.
Lapse häda ja koera häda oleva üks ja seesama.
Lapsel on koera soe juures.
Lapse külm ja koera nälg on üks.
Lapse nahk ja koera nahk.
Või koera jalad kuluvad.
Laps ja koer ei väsi iialgi.
Laps sureb see aeg ära, kui vanainimene joob.
Anna kutsikale vitsu, et ta koeraks ei kasva.
Virgedel vanematel on vaesed lapsed.
Kutsikas, ära võta vana koera käest leiba ära.
Kui vanad räägivad, peavad lapsed vaid olema.
Kasuks, mis vana teeb, kahjuks, mis vana sööb.
Tütarlapsed tühjad asjad, pojad need on mehed.
Tütar tühja, kaupa kallis.
Tüdrukuist ei saa peret ja koerasitast ei saa sõnnikut.
Pojast on poolgi turva, tühi turv on tütrest.
Kuni vana hoiab valitsust, / võtku noor ilmast õpetust.
Tütar maksab memme vaeva, poeg ei maksa pooltki vaeva.
Kes koerale iialgi kuulutab, kus peres pulmad on.
Vana arm ja vana karm.
Armastust ja vaesust ei saa varjata.
Musu ei riku tütarlast / ja sukavarras vana naist.
Ära usu koera, kui ta magab, ega plikat, kui ta nutab.
Sinna peresse mine kosja, kus rammus koer ja suur haopinu.
Ema vana, tütar noor, ihu ilu munakoor.
Noored neiud ja nisuleib lähevad ruttu vanaks.
Ega ilu kõhtu täida.
Vana hobune valjaste tõttu, vana inimene riiete tõttu ilus.
Võta naine neidudest, osta hobu sälgudest: vana naine leivaraisk, vana hobu heinaraisk.
Parem noore jalgu kui vana piitsa.
Ennem magas kuuse man, ennem kui vanapoisi man.
Siis rutt rattal, kui vana naine vankril.
Tütarlapsel on kaks asja meele vastu: noorus, et ta läheb, vanadus, et ta tuleb.
Kui tüdruk kakskümmend viis aastat vanaks saab, siis jõuab ta juba üle talise tee.
Kus kolmekümne-aastane vanatüdruk majas, seal ei saa enam varssa kasvatada.
Kui tüdruk 25 aastat vanaks saab, siis on juba hundi hais tema juures.
Üheksa-aastane hunt, kümneaastane kult ja kahekümne viie aastane vanatüdruk.
Kui poiss kolmkümmend aastat vanaks saab, siis ta kuulub kiskjate sekka: tal tulevad siis kuldi kihvad suhu.
Koit koidab, vanapoiss roidab.
Vanapoiss maksab vaka süsi, vanatüdruk maksab tünder nisu.
Vanatüdruk tünder kulda, vanapoiss pool ratast.
Vanatüdruk jumala jalg, vanapoiss põrgu põhilaud.
Vanapoiss on põrgupill, vanatüdruk roosilill.
Vanapoiss on taevalukk, vanatüdruk põrgutukk.
Küll vana ka lõõbib ning albib.
Eks siis vana hobune hakka hüppama, kui valjad saab suhu.
Vana naine noore mehe narr, noor naine vana mehe kann.
Noor noorega, vana vanaga, iga kukk oma kanaga.
Parem vana habeme all kui noore piitsa all.
Rikkuse pärast ei maksa võtta, vaesuse pärast ei maksa põlata.
Rikkast perest osta hobune, vaesest vallast võta naine.
Parem vaese tütar naiseks võtta kui rikka teenija.
Naise vara nii kui kile kõhutäis.
Kessi vaese veimevakka vaatab.
Vaene sünnib vaestega ja vares varestega kokku.
Kosilasi koer ei haugu; keda haugub, sellest ei saa asja.
Kõik kosilased rikkad, kõik vangid vaesed.
Pulma minnes põle vaja muud kui terav nuga ja tühi kõht.
Tüdruk tühja aruga, poiss poole meelega.
Esimene armastus ei kesta kauem kui paar kuud, siis magavad kui kaks vana sõdurid, seljad vastamisi.
Minial on hobuse kannatus ja koera alandus.
Pere väimees ja pere koer; pere tüdruk ja pere kass.
Võta naine ja tee uued pastlad, mõlemad on ühekorraga vanad.
Kuri koer õue hoiab.
Armastus käib kõhu kaudu.
Naise aru kui vana särginäru.
Kes küütu koera on näinud ehk meesterahva nuttu.
Kui vana karu läheb pesast välja, siis pojad jäävadki sinna käppa imema.
Meeste rõõm on vana matta ja uut võtta.
Lesepõli vaene, vaeselapse elu hale.
Lesk mees ja lõigatud koer on üks.
Kui isa sureb, siis on lapsed poolvaesed, kui ema, siis täisvaesed.
Ori ohkab hommikul, vaenelaps valgel.
Harvaste vaenelaps punaseks saab ja siiski seda ei sallita.
Jumal valvab vaeselapse õnne.
Veri tunneb vere vaeva.
Omad koerad ei hammusta.
Omad koerad kisuvad, omad koerad lepivad.
Omad koerad kisuvad, küla koerad võtvad kondi.
Küll koer teed koju leiab.
Oma kodu koeradki tunnevad.
Ega koer koduinimest ei salva.
Iga koer haugub kodu poole.
Igal koeral omas majas luba haukuda.
Kes väljas kassike, see kodu koerake.
Kus koeral kodu või hundil öömaja.
Kus penil pesa või koeral ase.
Kus kõht, seal kodu.
Hulkuja koer on alati kehva toiduga.
Ei koer nööri puudusel poomata jää.
Parem tark ja vaene kui rumal ja rikas.
Tark nõu töö juures teeb vaeva pooleks.
Häda õpetajaks, vaev vedajaks ja puudus paigale panijaks.
Puretud koer on arg.
Kus koer kord lüüa saanud, ei ta seal teine kord haugu enam.
Julge koera julk jääb ikka hangele.
Arg koer naha hoiab.
Kartlik koer ei saa rasvaseks.
Üle koera saab, aga üle saba ei saa.
Kui saad üle koera, saad ka üle saba.
Iga päev saab omast vaevast.
Mis sa koerast siis veel söödad, kui kosilane ukse ees.
Mees siis koera ei sööda, kui ta jahti läheb.
Ära sööda siis koera kui hunt karjas on.
Ega enne vana kaevu kinni ei aeta, kui härg sisse pole kukkunud.
Löö koera enne, kui hammustab.
Hommiku kukega, õhtu koeraga.
Ära enne vana kaevu täis aja, kui uus valmis ei ole.
Ära viska enne vana vett välja, kui uut ei ole.
Ära enne vana mütsi ahju viska, kui uut peas ei ole.
Ära vana hobust enne ära tappa, kui vars veab.
Vana koer aetakse metsa, kus ep ole kutsikat õues.
Tee tööd ja näe vaeva, siis saad taeva.
Töö on rumala inimeste ja vana hobuste jaoks.
Loll, kes kõhutäie ära teenib.
Laisk koer, hea õnn.
Hea istu, aga vaene vastata.
Muga vilja, muga vaeva.
Kes tööd teeb ja vaeva armastab, seda aitab Jumal.
Igal vaeval on oma kasu.
Saksa uni, koera leib; koera uni, saksa leib.
Kes ei taha tööd teha, peab tühja kõhtu kannatama.
Tööta naisel oo tühi süle.
Kes vaeva kardab, see valu näeb.
Kes magab, see on vaene.
Ega vaevata leib kurku kuku.
Rikkas ei saa ilma vaevata.
Mihkel on rikas mees, Jüri on vaene mees.
Sui hauguvad suured koerad, sügisel põle rakukestki kuulda.
Mis tühjaga teha, kui küll käes on.
Küll saab käsikivistki, kui vana veskil varrud on.
Sui kõhtu, talve ahju.
Parem pool muna kui tühi koor.
Varust peab koera lööma.
Parem vana parandada kui uut teha.
Kes vana ei paika, see uut ei saa.
Kes vana ei hoia, see uut ei leia.
Kui kaua koera kaelas vorst seisab.
Kus raisk ees on, sealt koer sööb.
Kus kont maas, sinna koerad jooksevad.
Ega koer sinna külasse ei lähe, kust ta konti ei saa.
Ega tüki juurest tühjalt minda.
Tahtmine õige, saamine vaene.
Ahne kõht ei saa iial täis.
Ahne koer ei saa ilmaski täis.
Suur pere, suur kõht.
See ei ole oma, mis aidas; see on oma, mis kõhus.
Mis kõhus, see kodus.
Mis kõhus, see kõrval, mis vatsas, see varjul.
Kui otsas, siis hooleta; kui vatsas, siis vaevata.
Pane nahka rõõmuga, mis on saadud vaevaga.
Kes vaesele annab, sellele tasub jumal saja võrra.
Kes vaest meest aitab, see laenab jumalale.
Kust kõik on ära võetud, seal tühi koht on järele jäänud.
Või taud tühjast toast midagi võtab.
Kes tühjast kaevust enam vett võtab.
Mis sa tühjast kotist viil raputad.
Mis vaene teisele annab, kui omalgi pole.
Vaene annab vaesusest, rikas ei anna rikkusest.
Kui vaeselle annad, siis ära selle järele pasunad puhu.
Tänu ei täida kõhtu.
Anna aitäh kassi ehk koera kätte, katsu, kas elab sellega.
Aita koer kaost välja, siis ta närib so kätt.
Mis vaesele laenatud, pole rikkalegi kingitud.
Omaga saab inimene omale vaenlasi.
Laenaja on sõber, tagasinõudja vaenlane.
Sant vaese vend.
Kõik on tühi, mis sant laulab.
Sent sandile, kont koerale.
Kes koeruse pärast kerjab, see varastab Jumalad.
Kes vaeseks jäänud, see seisab ka vaeseks.
Vaene peab vaeva nägema, rikkale sugenes esi suhu.
Rikkal lisatakse ligi, vaesel võetakse ära.
Enne lõpeb rikka rikkus kui vaese vaesus.
Rikas saab pea vaeseks, vaene pea rikkaks.
Kopikas peab taskus olema, muidu koerad kusevad peale.
Rikas loodab raha peale, vaene loodab naha peale.
Rikas maksab rahaga, vaene nahaga.
Jumal lõi rikkale raha, vaesele tervise.
Rikas ostab, sant kerjab, kust vaene võtab.
Rikast ajab ahnus, vaest tühi kõht.
Rikkus maja riid, vaesus maja tüli.
Ega vaesus patt ei ole.
Vaesus ja vanadus põle inimesel häbiks, ahnus ja alpus on häbiks.
Astu kõrgesti, tereta kärmesti, kes seda teab, et sa vaene oled.
Rumal on, kui vaene uhke on ja rikas valetab.
Rikkus rikka oma, vaene peksku vaesust kallalt.
Rikas sügab alati kõhtu, vaene pead.
Rikast tuntakse persest, vaest palgest.
Lapsed on vaese varandus.
Rikkal raha, vaesel latse.
Rikas mures: kellele vara jätta, vaene mures: kust lastele leiba võtta.
Rikas rikub tütre, vaene rikub hobuse.
Mis vaesel imelik, see rikkal harilik.
Vask vaese kuld, tina kehva hõbe.
Kukk ja kana ― vaese vara.
Rikas situb ja tilgutab, aga vaene laseb pahinal.
Vaene ei sure tühja tõrregi sisse.
Rikas tapab suure härja, ei saa mauku mekkidagi; ma tapan vana varese, sealt saan sada vorstikest.
Üks silm vaese peas, seegi rikka perses.
Vaese vaev on rikka uni.
Rikas elab vaeste vaevast.
Rikas koorib vaeseid, vaene koorib kartulid.
Libahundi sõprus koeraga ehk rikka sõprus vaesega.
Kes vaese talupoja häda usub.
Rikas ei usu vaese häda ja vaene ei usu rikka häda.
Vigane hobune, tühi rahakott ja vaene inimene ― need ei ole kuskil väärt.
Rikas sõidab tõllas, vaene ripub võllas.
Rikas on tark, aga vaene on rumal.
Vaesel ikka vaene aru.
Mida targem rahvas, seda rikkamad, mida rumalamad, seda vaesemad.
Mis vaesel inimesel muud on pulma viia kui tühi kõht ja terav nuga.
Eks rikast igaüks kutsu, kes vaest tahab näha.
Kes santi sauna laseb, vaestlast lavale.
Kes vaesele vaia või kehvale kella näitab.
Rikka haigus ja vaese õlu on kuulsad.
Rikka surm ja vaese pulmad on kuulsad.
Rikkad vilistavad, vaesed laulavad.
Ega vaene vaeva-i tunne.
Parem vaene ja vaba kui rikas ja rakendud.
Lõunat võid süüa rikka man, õhtu maga vaese man.
On koer lahja, on ka peremees ise lahja.
Igas peres on oma kõht.
Mida rohkem koeri koos, seda vedelam lake.
Mida vähem koeri koos, seda paksem lake.
Perenaise au on enam kui vaese mehe viis lehma.
Parem rikas sulane kui vaene peremees.
Luu ja liha lusti täis, peremehe leiba kõht täis.
Ori, kes aasta, koer, kes kaks.
Uus toob ka sarjaga vett, aga vana ei või enam pangegagi tuua.
Kuidas lake, nõnda koer; kuidas peremees, nõnda ninaalune.
Parem pidu rikka koeral kui kehva sulasel.
Hea peremees ei aja paha ilmaga oma koeragi toast välja.
Ori magab õrre peal, vaenelaps varna peal.
Sealt võta suu ja koeralt ase.
Sulane nagu õuekoer, tüdruk nagu kass.
Sulane on peremehe koer ja tüdruk perenaise koer.
Iga koer haugub oma peremehe õues.
Küll koer oma peremehe tunneb.
Ega üks koer kolme pere õue peal haukuda jõua.
Ei kahe pere koer saa elades süüa.
Kahe pere koer saab ikka peksa.
Igaüks saab oma palka, kahe pere koer saab malka.
Saksal sada kõhtu ja tuhat suud.
Sakste vana on matsi uus.
Rikas härra, vaene vald; vaene härra, rikas vald.
Rikas härra, rikas vald; vaene härra, vaene vald.
Talupoja õlut ja saksa vaesus on kuulsad.
Saksad on nagu sead, talupojad nagu koerad.
Poomine koera surm, uputamine kassi surm, püssiga laskmine saksa surm.
Parem ikka mõisa koera silitada.
Saksa sõber, oma sugu vaenlane.
Kuri koer ja saksa sulane on ühesugused.
Küla kätte, vald suhu, kihelkond kõhtu ― kõik mahub mustale rongale.
Kirikus käik ei viida aega, vaeste and ei vaeseks tee.
Mis kirjutatud on, seda ei laku koergi maha.
Õigus õieli all, kõverus kõhuli peal.
Rikka kohus laua peal, vaesel laua all.
Kus vaesel õigus või kehval kohus.
Kes vaesele õigust teeb.
Vemmal vaese õigus, kepp kehva kohtumõistja.
Tüki eest ikke ennem saab kui tühja eest.
Kui kaks teevad kaupa, siis kolmas lakkugu koera perset.
Ega valitseja kojal ole nii pikki kõrvu, et kuuleb vaese virisemist.
Kui riik rikas, siis rahvas vaene; kui rahvas rikas, siis riik vaene.
Sõda teeb riigi vaeseks, mood teeb rahva vaeseks.
Aitab haige koerale sitanegi võileib.
Hundist ei saa karjakoera.
Väikesed koerad hauguvad ikka rohkem kui suured.
Suur koer ei hammusta.
Aja tühja asjale, karga ise kannule.
Ei see koer jänest too, keda vägisi metsa viiakse.
Ketis koer ei haugu kaua.
Kui karjane peksab koera, siis koer enam ei lähe karja.
Mida rohkem koera peksad, seda parem koer on.
Iga koer on oma kondi juures suureline.
Uhkus käib eeli ja vaesus takka järele.
Täna oled härra poiss, homme koertepoiss.
Ei linnukoerast karjakoera saa.
Vii koer kiriku ehk too tagasi, ühesugu karvane ikka.
Lähen ma Soomest Rootsi, üks koer olen igas kohas.
Hunt oma poole, koer oma poole.
Kes teise tööst tüdib ehk teise vaevast väsib.
Võõra varju all vaene olek.
Parem vaene auga kui rikas häbiga.
Kes koera ei sööda, see söödab varast.
Ega koer pastla närimist maha jäta, kui keretäie peksa saab.
Mis hundi suus, see hundi kõhus.
Ära rikast vargile mine, mine ikka vaest vargile.
Varas on alati vaene.
Vaga vaevatakse, kõver ei tõsta kõrvagi.
Küll koer peeru mõistab.
Koera töö, koera palk.
Koeral koera palk.
Kes koerust teeb, see kolki saab.
Mis koer otsib, seda koer saab.
Kus koeral kohus.
Koeral koera kohus.
Kohus koerale hirmu anda, mitte ära tappa.
Põrguhaud ega vangikoda ei jää ilmaski tühjaks.
Küll koer koera tunneb.
Paha koer tunneb teise paha.
Üks koer teise vader.
Ega koer koera ei salli .
Inimese au on kui koera saba otsas tükk valgeid karvu.
Ega koer karda kirikusse kustes.
Häbi vaese inimese au.
Vilets, vaene, kes valega püüab elada.
Ei koer sinna situ, kuhu kükitab.
Kes koer elades, see koer surres.
Kes koer siin, see koer seal.
Ei koer karva muuda ega vares sulge heida.
Millal must koer valgeks läheb.
Koeral koera tembud.
Ära arva koera karvast, vaid hambast.
See koer ikka hammustab, kes saba liputab.
Selle koera hammas, kes korra on hammustanud, on tuntud.
Hullu koera ette ära jää mitte seisma.
Mis koer ei näe, seda koer ei haugu.
Jõe ette panda pais, aga inimese tühja jutu ette saa mette panna.
Mis koer haugub, see tuleb.
Ega koer ikka asjata ei haugu.
Kes koera saba kergitab, on ise koer.
Mis sa tühja kiidad või nälga austad.
Kes koera saba kergitab, kui ta ise.
Kes koera muu kiidab, kui koer isi.
Ega oma koera hais viha pole.
Ega naer nahka riku ega tühi jutt tükki võta.
Mine sa aja tühja juttu taga.
Kes iga koera haukumist võib tähele panna.
Mis see kuule teeb, kui koer teda haugub.
Keel on inimese kõige suurem vaenlane.
Kes tühja räägib, see sööb tuult.
Noor naerab, tuleb kätte, vana naerab, Jumal nuhtleb.
Keela lihast koera luise aia taga, kui tikub inimesi purema.
Ära pilka vigast, ära põlga vaest ega narri nõtra.
Kiideldes koeraliha süüakse.
Eks see koer käuksatab, kelle pihta kaigas käib.
Parem tükk tühja juttu rääkida kui vaks valetada.
Süüd koeral, süüd kondil.
Parem üheksa sõpra kui üks vaenlane.
Vana tee, vana sõber.
Vana sõber ja vana tee pea kinni.
Parem vana tuttav kui uus sõber.
Üks vana sõber on parem kui kaks uut.
Parem üks vana kui hulk uusi.
Mis sa ei taha rääkida vaenlasele, seda ära räägi ka sõbrale.
Jumal hoia mind sõbra eest, vaenlase eest ma hoian ennast ise.
Avalik vaenlane on parem kui sala sõber.
Sõpru saad, kui sinul nendele anda on, vaenlasi, kui neilt midagi tahta tahad.
Suur sõprus sünnitas suurt vaesust.
Kass ja koer ei lepi iial kokku.
Kass ja koer ei söö ühel kausil.
Kel palju sõpru, sel palju vaenlasi.
Viska kont koera ette, siis närib ta seda, kuni kont katki.
Egas koer konti ei jäta.
Ega koer enne ei hammusta, kui teda ei ässita.
Viha ja vaen ja riid kestab nii kaua rahva seas, kui hobune kabjad kannab, kass küüned ja sikk sarved.
Tüli ei tule tühjast asjast ega sõim heast meelest.
Suutäitega kõht täidetakse, sõnadega süda täidetakse.
Arg koer haugub ikke aa taga.
Haukuja koer ei hammusta.
Kaks koera taplevad, kolmas saab kondi.
Kes vana asja meelde tuletab, sellel silm peast välja.
Ära vana asja kiputa, hakkab haisema.
Paha koer, parem õnn.
Koeral koera õnn.
Mida karusem koer, seda parem õnn.
Mida enam sa koera peksad, seda ligemale koer tuleb.
Löö koera ehk silita koera.
Heategemised ei lähe vanaks.
Rahu kosutab, vaen kaotab. Rahu kosutab, riid kaotab.
Kes vaenu külvab, lõikab vaeva, kes sõda kuulutab, lõikab verd.
Kes tüli otsib, see tühja leiab.
Oma valu on vaevajaks, võõra valu vaadata.
Sitta sinu silmavalu, aga minu vaese varbavalu.
Küll koer oma haavad parandab.
Iga vald toidab oma vaesed.
Küll igaüks lapib ise oma vana kasukast.
Kaks santi koera võitvad ikka ühe hea koera ära.
Mitu koera hundi surm.
Hulk koeri teevad viimaks karule näpistust.
Kui kaua üks koer haugub.
Ennem jäägu koer ilma, aga külalised peavad saama.
Kui sa külalisel ühe kõhutäie annad, põllunurk kasvatab selle eest kaks asemel.
Ega külasöök kõhus ei seisa.
Küla kõhutäis üle ukse.
Külaline ja nisuleib lähvad ruttu vanast.
Kus koer muidu vananeb kui jalatäitesse.
Kaks kord aastas on kõht tühi: jaanipäev ja nelipühi.
Must une perse, mustem nägija perse, tühi targa taga, hobusesitt lausuja kotis.
Vanasõna ― vana hõbe.
Uudishimu teeb ruttu vanaks.
Mida silm ei näe, seda kõht ei põe.
Vana aeg oli vaene aeg.
Parem vana king kui paljas jalg.
Parem vana kasukas kui uus kuub.
Parem ikke uues kuues kui vanas kasukas.
Parem uut teha kui vana parandata.
Uut peab võtma, vana peab jätma.
Mitu päeva, setu vaeva.
Viletsus ja vaesus / on inimeste kaisus.
Igamees omaga, sant vaene kotiga.
Enam vaeva ähkijal kui väljapühkijal.
Ei meri sellest alane, kui koer äärest lakub.
Osa inimesi on seaseltsi, teine osa on koeraliiki.
Iga toidul oma kõht.
Kes kehvad karja ehk vasikad vanaelajate hulka arvab.
Oleks lehmal ka vanaema, vaataks vasika järgi.
Oleks see koer mitte sitale läinud, ta oleks jänese kätte saanud.
Jäta kirves varna otsa, oota, kui sa vanaks saad.
Ega koera jalad muidu ei kulu, kui saba ei kergita.
Ega koer muidu hända tõsta, kui ta tige.
Mõni koer haugub suil valmis ja talvel aina üriseb.
Mida tigedam koer, seda kõveram saba.
Vana mees ja vana naine, valge vasika nahk müüa.
Ööl üheksa poega, päeval mitu mõtet.
Ööl on üheksa ilma.
Öö ep ole kellegi sõber.
Ega pime peale tule.
Kuu on taevalamp.
Kuu on poissmeeste päike.
Kui koit hakkab, siis koidutäht näitab.
Vesi on vanem kui tuli.
Ilmas pole kolme asja: kivil juurt, linnul piima, veel oksa.
Kivil pole hända taga.
Kes metsas käib, see hoidku silmad lahti.
Metsa perse on emane.
Metsal ei ole taba ees.
Mets klaasib ise ennast.
Puu on vanem kui inimene.
Kus kuusele kehv ja männile hea, seal lehisel paras.
Kadakad on karjavitsad, ohakad on orjavitsad, nõgesed on nõmmemarjad.
Hunt üle aja minnes on suurem kui hobune.
Hunti toidavad ta jalad.
Hundil on ühe mehe jõud, aga üheksa mehe aru, karul on üheksa mehe jõud, aga ühe mehe aru.
Hunt sööb, karu kaitseb.
Karu kasukas ei karda külma.
Karu kardab kõige enam oma kellukesi.
Karu teeb kaheksa mehe arve.
Rebasel on üheksa linnu ja üheksa teiste elajate keelt suus.
Rebane olevat raibe, jänes tema järgmine.
Jänes pake tuult kah.
Jänes teeb ühe ööga rohkem jälgi, kui varsaga hobune üle suve.
Hommiku hoolekägu, lõuna leinakägu, õhtu õnnekägu.
Kukulind on õnnetooja-õnneviija.
Ööbik laulab öölaulu, kuldnokk laulab koidulaulu, lõoke laulab lõunalaulu.
Vares paneb pilvest märki.
Vares-kaaren sõnume kuulutajad, harakas toob mõisa käsku.
Pasknääril on üheksa keelt suus.
Varblane kardab metsa ja konn kardab jõehauda.
Kärnkonn on kiitand, et mõni on tugev maa peal, mõni meres, aga tema käib mõlemates.
Konn võtab veeviha, uss võtab maaviha.
Nõeluss lubanud seitsme aasta pärast kätte tasuda, kui keegi temale häda teinud.
Sisalik öeldakse olevat ussi vennapoeg.
Sisalik on usside arst.
Kui sisalikku näed, siis ei ole uss ka enam kaugel.
Sisaliku üheksa nõelamist kokku on sama mürgised kui ussi üks nõelamine.
Vaskuss sööks kõik inimesed ära, kui ta nägija oleks.
Mesilane tööjõud, sitasõnn teejõud.
Hall ämblik õnneämblik, must ämblik mureämblik.
Mis veri ihu sees, / on soojus õhu sees.
Parem vaik pakane kui sula tuul.
Vaga ilm ei aja puru silma.
Tuul on seltsimees.
Tuul on teise inimese abi.
Tuul toob sõnumid.
Ega vihm ep löö konti katki.
Ammukaar joob udu, aga vikerkaar joob vett.
Keris põleb, külma tuleb.
Külm kuu on küljeli, soe kuu on seljali, kuri kuu on kummuli, hea kuu on otseti, paha kuu on püsti.
Mustad pilved muidu käivad, savikarva sadavad.
Eha punab, hea ilm; koit punab, kuri ilm.
Hommikune külaline läheb ruttu ära, õhtune jääb öömajale.
Kargaja tuul toob kurja ilma.
Vesikaare tuul toob vihma.
Loodetuul on taevaluud.
Põhi sajab, lõuna ajab.
Põhi pakub, lõuna lakub.
Tuul vingub, vihma tuleb.
Vaikib õhtuks tuulekene, / tuleb ilus ilmakene.
Langeb udu, tuleb kuiva; tõuseb udu, tuleb vihma.
Jänes teeb jäljed hea ilma alla.
Kui vares soiub, siis tuleb vihma.
Kui kured kisendavad, tuleb kurja ilma.
Piip viriseb, vihma tuleb.
Idatuul läheb ööseks naise juurde.
Küünlapäeval läheb külma süda lõhki.
Madisepäev hakkavad kõrred lund vihkama.
Matsupäev murrab talve võimuse.
Tuul süü lumme.
Pärast maarjapäeva ei lõhu külm enam kanamuna ära.
Kui näärikuul sula teeb, on küünlakuu külm.
Mis jaanuarikuu tegemata jätab, seda teeb veebruarikuu ära.
Kui küünalpäeval talve seljaluu murdmata jääb, siis tuleb külm kevade, kui aga murtud saab, siis tuleb soe kevade.
Küll on külm küünlakuu, veel valjum vastlakuu.
Küünlakuise sula vastab vastlakuu ära.
Kui küünlakuus sula, siis paastukuus külm, aga küünlakuus külm, siis paastukuus sula.
Soe küünlakuu, külm kevade.
Madisepäev ajab uluaugud lund täis.
Madisepäeva tuisk on pugeja.
Kui madisepäeval tuiskab, siis on veel üheksa tuisku ees.
Madisepäeval on pool lund taevas.
Kui madisepäeval lund sajab, siis on pool selle talist lund alles taevas.
Siis on korralik talv, kui kevadise maarjapäeva ees on üheksa ööd-päeva külma ja järel üheksa ööd-päeva külma.
Kui maarjapäeval kolm ööd külmad on, siis tuleb külm kevade.
Kui paastumaarjapäeva öösel külmab, külmab veel 40 ööd.
Kui enne paastumaarjapäeva külm on, siis on pärast soe; on enne soe, siis on pärast külm.
Mida aprill ehitab, seda mai lahutab.
Lumi läheb kahe kuu pärast peale esimest metsa vari langemist.
Kui mets kolmat korda okast rabab, siis kuu aega hiljem läheb lumi maast ära.
Kui küünlakuus kuuseoksad pudenevad, hakkab lumi paastukuus sulama.
Ega puud vangi jää.
Mida külmem talv, seda magusam mahl.
Karu läheb mihklipäeval pessa, küünlapäeval käänab teise külje, maarjapäeval tuleb enne päeva välja.
Kui vares enne küünlapäeva pesa teeb, läheb lumi enne maarjapäeva ära.
Vares viib maarjapäeva hommikul esimese pesapalgi kohale.
Maarjapäeval muneb vares esimese muna.
Varest öeldakse maarjapäeval juba omi lapsi ristivat.
Kui vares kolm korda vaagub, siis tuleb kevad.
Kuu seisab kure sitt, kaks kuud lõo sitt hange peal.
Kui metshaned ja luiged kevadel jälle tagasi lendavad, siis tuleb külma ja lund jälle maha.
Kured tulevad, kuju maa.
Linavästrik tuleb kure tiiva all kevade soojalt maalt siia.
Linalinnu jalg tallab merejää puruks.
Västrik väina nõtkutaja.
Esimene vilu pääsukese vilu ja teine saarepunga vilu.
Kui kukulind kuusemetsas hüüab, siis tuleb vilu kevade; kui kasemetsas, siis soe kevade.
Lõoke toob lõunasooja, pääsuke toob päevasooja, ööbik toob öösooja.
Suvisel pööripäeval [....] öö esmalt läheb vaid kukesamm pikemaks.
Jaan viskab esimese jahe kivi vette, Jaak teise ja Mihkel kolmanda.
Jaan viskab kuuma kivi merre, Jaak jahe ja Mihkel külma.
Kui seitsmevennapäeval sajab, siis sajab seitse nädalat.
Laurits võtab pealt, Pärt pistab pea põhja.
Laurits toob esimesi halge.
Laurits ja Pärt näitavad teineteisele hammast.
Jumala ilma ja lapse perset ei või uskuda.
Sügisesel ööl on üheksa poega.
Mihklipäev vihkab suve ja meelitab talve.
Mis Mihkel unustab, seda Mart mäletab.
Kui Märt sulatab, siis Kadri külmetab, kui aga Märt külmetab, siis Kadri sulatab.
Kui mart must ja märg, siis kadri kõva ja külmetanud.
Kui Mart kapsib kasukaga, siis Kadri ripsib riidega.
Kadri istub Mardi süles.
Kadri karvane, Märt sile.
Mart tinutab, Kadri sulatab.
Mart teeb sillad soode peale, madalema maade peale.
Mis kadrid lahti sulatavad, seda tinutab Andres kinni.
Kadri sõel lume sees.
Nigula habe on purikas.
Ega talv taeva jää.
Ega vihm taeva jää.
Paljuks seda hilissügisest päeva: ainult kaks hämarat otsa ja vaks valgemat aega nende vahel.
Toomapäeval ikka tuiskab.
Kui toomapäev tuiskab, siis tuiskab talve läbi.
Keskmisel jõulupühal läheb päev kukesammu pikemaks.
Viimasel jõulupühal pidi juba päev nii pikk olema, et kapsasupp kees korralikult ära.
Eha kollendab ― külma tuleb; mets sinab ― sula tuleb; taevas mustab põhja poolt ― ilm läheb sulale.
Hiline talve, hiline kevade.
Külmad, jõulud, soojad lihavõtted; rohelised jõulud, valged lihavõtted.
Mustikad toovad musta öö.
Pärtel seened külvab.
Mihklikuu sees antakse huntidele talvemoon kätte.
Karu läheb mihklipäeval pessa, küünlapäeval käänab teise külje, maarjapäeval tuleb enne päeva välja.
Kui karu otsib vara pesa, tuleb vara külm.
Kägu muudab end jaanipäevast saadik raudkulliks.
Linavästrik minevat soojale maale kure tiival.
Kured lähvad ― kurjad ilmad, haned lähvad ― hall taga, luiged lähvad ― lumi taga.
Lumi luike tiiva all.
Kured toovad minnes öökülmad, haned päevakülmad, luiged toovad lund.
Kui luiged madalalt lendavad, siis tuleb madal talv, kui luiged kõrgelt lendavad, siis tuleb sügav talv.
Rukkilõiku ajal on konnal suu kinni.
Ussimaarjapäevast pidi uss mätast hammustama.
Ussimaarjapäeval kaovad ussid, kärbsed, putukad, ussi suu sulutakse.
Talvel kulli küüne, suvel soe hamba.
Suvel on suured silmad, talvel on pikad hambad.
Talv tuleb tantsides, suvi tuleb suikudes.
Kuidas tali, nõnda suvi.
Sui käib talve järele.
Külm tali, soe suvi.
Küünlakuu külm toob sooja sui.
Kui madal tali, tuleb vilu sui.
Kui on talv paljas, siis on suvi kuiv.
Kui talvel vähe tuisku, siis suvel vähe vihma.
Soe ja kuiv juuli ― külm ja selge jaanuar; vilu ja vihmane juuli ― soe ja sajune jaanuar.
Ei tule suvi talveta, ei talv ilma suveta.
Sügise selge, kevade kange, sui soe, talve külm.
Sui teeb talvele aset.
Jõul ja Jaan on kohastikku.
Kui jaan palav, siis jõul külm.
Ei kaguta suve ega talve saa.
Idast tuleb igine sui, põhjast põline tali.
Sügisel on suve silmad, aga talve hambad.
Sui ja talve taplevad ikka.
Madis jääd teeb, Madis jääd lahutab.
Sügisene udu tähendab sooja, kevadine udu külma.
Kui hani enne mardipäeva üle jõe läheb, siis on maarjapäeval jõgi kinni.
Kui mardipäeval jõed kinni, siis ka maarjapäeval.
Kui mardipäeval kännul kübar pääs on, siis ka maarjapäeval.
Kui mardipäev mättad lumest paljad on, siis peavad mättad ka maarjapäeval lume alt väljas olema.
Kui lumi tuleb sügisel lehtede peale, siis tuleb ta ka kevadel lehtede peale.
Hiline sügise, varane kevade.
Mitu ööd sooja ehk külma enne maarjapäeva, niimitu nädalat sooja ehk külma enne mihklipäeva.
Uus kuu, uued ilmad.
Kuu muut ilma.
Pööripäeva tuul teeb pesa.
Mart on üle maa ja Kadri üle karja.
Kadri olla Mardi naine, aga Lutsi olla sõsar.
Madisepäev, mihklipäev ja mardipäev on alati ühe päeva peal.
Vastlapäev ajab pühad kargama.
Kui känd seitse kübarat kannab, siis tuleb viljarikas aasta.
Mida külmem tali, seda suurem lõikus.
Mida kõrgemad lumehanged, seda suuremad viljarõugud.
Kui Peeter ahelas, siis tuleb tagaõue ära külida.
Kui vastlapäeval nii palju päeva paistab, et hobuse jõuab ette panna, siis on kevade kenad ilmad.
Külm ja vilu kevade / toob viljarikka sügise.
Kui kurg kevadel hästi hõiskab, siis peremees hõiskab sügisel viljasalve äärel.
Külm mai ja märg juuni täidab keldrid ja aidad laeni.
Kui talvel mets on vangis, siis on suvel vili vangis.
Kui küünlapäeval nii sula on, et kukk saab katuseräästa alt juua, siis rikuvad kevadel liiad vihmasajud viljapõlde.
Varane müristamine, hiline nälg.
Kui mihklipäeval tuul pöörab, siis viljahinnad ka pööravad.
Kui kägu tuleb vitsa, siis vilja; kui urba, siis ohtu; kui lehte, siis leiba.
Kui maarjapäeva ööl külm kanamuna väljas lõhki lööb, siis tuleb külm kevade.
Kui maarjapäeva ööl hobusesitt ära härmatab, ei võta külm vilja sügise ära.
Kui külm kevadel õied ära võtab, siis võtab ta sügisel vilja ära.
Kui kevade külm võtab konnakudu, võtab sügise vilja.
Kui küünlapäeval nii palju sula on, et kukk juua saab, siis saab üksi saks õlut, aga kui härg juua saab, siis saab ka talupoeg õlut.
Kui küünlapäeva ajal sula on, saab sulane õlut teha, aga kui sula ei ole, siis ei saa ka peremeeski õlut teha.
Kui kured laulvad jää peal, siis mehed laulvad sügisel õlle peal.
Kuis kevadel lepad urvas, nii sügisel kaerad pääs.
Vihmaga saab vilja, põuaga põhku.
Vihm annab tulu manu.
Kevadine lumi on kui kord sõnnikut põllule.
Esimese mai lumi kaalub Riia linna kulla üles.
Kevadine vihm on kullast kallim.
Soe vihm nädal enne jaani / aitab talupoja saani.
Jaanipäeva vihm paneb viljale jätku peale.
Viienda nädala vihm tuua rukkile poole juurde.
Kevadel palu vihma, sügisel saab seda ilmagi.
Põua-aasta ― nälja-aasta.
Parem vihma vili kui põua sõkal.
Ega põld põuda ei põe.
Kuiv aasta on ahtra lehma eest, märg aasta jätab üsna ilma.
Kuivas põues seisab saialeib, märjas kesvakannikas.
Põud tuleb, pull põues; vihm tuleb, vits põues.
Parem süüa põuapätsi kui vihmakaraskit.
Kuiv aeg toob poole nälga, vesine aeg terve nälja.
Suur vihm on kõhnem kui põud.
Põua lapsed naeravad, vihma lapsed nutavad.
Põua jäljed paranevad, vihma jäljed ei parane.
Kui veel enne heinamaarjapäeva vihma tuleb, siis veel põua jälg paraneb.
Parem põua põhk kui vihma vili.
Vihma vili ja põua sõkal.
Mõni vihm kaotab vilja, mõni vihm kosutab vilja.
Kui karusepäev kuiv on, siis annab Jumal hea sügise.
Välk külvab seeni.
Kui lina heinamaarjapäeval konna rindu ulatab, võib veel head lina saada.
Rukkil on kaks nädalat õitsemise aega, kaks nädalat kasvamise aega ja kaks nädalat küpsemise aega.
Maret tuleb koogikotiga, Jakob toob kõva kannika.
Maret tuleb mageda leivaga, Jaagup hapu leivaga.
Jaagup annab harva leiba.
Jaagup toob suure kaku, Olev kõva kannika.
Lauritsapäev annab õunale maitse.
Pärtel paneb humalatele viimase viha.
Kapsas enne viitapäeva ei pea suur kasvama.
Laurits laotab lehti, Pärtel pöörab päid.
Mihklipäeva öösel kasvab kapsas veel villase lõnga katki.
Savimaa on saiamaa, liivamaa on leivamaa.
Kuidas maa, nõnda lina.
Ega vili muidu kasva, kui uss juure all ei näri.
On palju marju, siis palju vilja.
Põld on teiste tööde ema.
Põld on Jumala laud.
Muld ― põllumehe kuld.
Hoonenurk võtab leiba, põllunurk annab leiba .
Kohenda põllunurka, aga ära kohenda majanurka.
Ega nurm toida-ai, põld toit.
Põld jäta sööti, heinamaa niida ära, pane kannikas kõrva.
Ega põrsast kotis osteta.
Anna põllule, mis põld tahab.
Anna põllule, siis annab põld sinule.
Mees annab põllule toitu, põld annab mehele.
Kus kulda, seal mulda.
Kaeva mulda, siis saad kulda.
Kosuta põldu, siis annab ta leiba.
Põld ei kanna vilja harimata ega oras kasva külvamata.
Põld ei lase ennast petta.
Maa ei anna magades.
Kui oled sitke põllu vastu, siis on põld veel sitkem sinu vastu.
Narri põldu üks kord, põld narrib sind üheksa korda.
Põlle paikad ära, mis sa põllul teed.
Mis peremees jätab, see mets võtab.
Sõnnik põllumehe tarkus.
Sitt on põllumehe jumal.
Lehmasõnnik on jumalasõnast vägevam.
Sõnnik on põllumehe kuld.
Sitast saab saia.
Kus sitakest, seal leivakest.
Sitt on leiva ema.
Kui laut puhas, siis põld ka puhas.
Maa nutab, kui ta jääb sõnnikuta.
Kui põllumees põhku müüb, müüb leiva ka ära.
Peremees, kes põhku müüb, sandikoti kaela viib.
Vanakuu suits on enam kui noorekuu tulimuld.
Põld tahab põhjani harida, väli valjuste väetada.
Kraav on põllu ema.
Parem sügisene seatõngermaa kui kevadine suur künd.
Hiline kesakünd ja varane kordus on kerge sõnnikukorra eest.
Rohunina tärkab, künnimees ärkab.
Künna siis, kui kuust riivatakse, kaob ohakas ja umbrohi.
Sügav vagu, kõrge kõrs.
Kes teise põllupeenart künnab, see närib teise südame sooni.
Kündja poisil vile suus, linnul metsas laul suus.
Linamaad äestatakse nii kaua, kuni hobused ära väsivad.
Lauritsapäeval peab laisal mehel seemerehe üleval olema.
Ennem kardab pajupõõsas külma kui varane rukkioras.
Kui kured kõrgelt lähevad, siis peab rukkid adra alla tegema, kui madalalt, siis äkke alla.
Seemet künna nõnda madalast, et ta läbi künni taevast näeb.
Rukis on maja peremees.
Parem risuses rukkis kui kesaväljal.
Oder on rukki poeg.
Rukkid rokka, odrad tuhka.
Kui tuhkapäeval olid jäljed lahti, siis teha linad kuivale.
Kui madisepäev vihmane on, tulevad kartulid kraavi kaldale teha, on aga ilus ilm, võib kraavi põhja teha.
Kapsas ütelnud, et kui teda istutada tuhksesse mulda, siis kasvatab ta pea asemel omale muna alla.
Parem tuhka külva kui porri.
Maa räägib ise enda eest kevadel.
Kui kevadel maa ette jõuab, siis on varane tõug hea; kui kevadel mets ette jõuab, siis on hiline tõug hea.
Kui kevade varane, siis põllumees varane.
Mets lehte, kaerad maha.
Lehed õhinal puusse, terad õhinal maasse.
Kesva külva, kui männakasvud ju looka tõmmanud.
Kui maa õitseb, siis on kõige parem külviaeg.
Varane põllumees naerab, aga hiline nutab.
Kui püüpoeg juba jõuab oksa lennata kevadel, siis peab külvinõu ka varna panema.
Kolm päeva enne ja kolm päeva pärast jaanipäeva võib veel kapsaid istutada.
Hobuse annad, setuka saad.
Paras külv on siis, kui viis tera hobuse jälje sisse mahub.
Istuta kapsast, et lammas kahe tallega vahele magama sünnib.
Paks külv on põllu ilu, harv külv salve ilu.
Häda külv kannab häda vilja.
Kes külvab, see lõikab; kes ei külva, see ei lõika.
Sool ei riku kala, seeme ei riku põldu.
Maad küntakse mitu korda, aga seemet külvatakse üks kord.
Kaalikas käskinud endale (istutamise juures) poolteist niksu peale lüüa.
Kevadine päev, sügisene nädal.
Suine tund on enam kui taline nädal.
Kõva kõrs, jäme tera.
Külvimees pole iialgi tark olnud.
Põllumees sügise tark.
Heinamaa on põllu peremees.
Heinamaa on põllu ema. .
Hein on leiba ema.
Hein vihkab vilja.
Kui hein hea, siis vili vilets.
Enne võib olla valge leib ja must hein kui valge hein ja must leib.
Ristipäeval pannakse rohuladvale soola.
Heinamaarjapäev ― rohu kasv täis.
Rohukasule on kastet vaja.
Hein ei ole heinale veli.
Enne joani tehtud heinas on nael mett, pärast joani nael vett.
Maret külib tuhka heina sisse.
Jakob viskab raudnaela heinasse.
Jaagup viskab heina sisse liiva.
Kui nädalas kasvõi kakski päeva kuiva peab, siis heinad saavad tehtud.
Luiska ja niida, luisk aega ei viida.
Siis maksvat veel heina teha, kui ühe vikatihoobiga lamba suutäie heina maha lüüa saab.
Kui kolm korda vikatiga lüües kella troppi saab, siis sünnib veel niita.
Niitmine teeb niuded haigeks, loovõtmine luud haigeks.
Heinale on kolm kastet vaja.
Kes pilve silmi vaatab, see kuiva tööd ei saa.
Seda, mis reha ei riisu, seda loom ei söö.
Reha luisk põõsas.
Saad on alles pool heina.
Kuhi võtab heinu, kuhi annab heinu.
Süld meest, teine hangu, kolmas uppi, siis teeb kolme sülla kõrguse kuhja.
Heinmaarjapäevaks pidi olema pool heina tehtud.
Vikat varna, sirp kätte.
Olev paneb viimase kuhjapea peale.
Lojuse põhu puudus on nälja ema.
Madisepäeval antakse kanade võti kätte.
Kui madisepäeval kana võtme kätte saab, siis saada ka kõik teised loomad võtme kätte, kui aga kana mitte, siis teised ka mitte.
Maarjapäeval antakse sigade võti kätte.
Ema süda on ikka nõrgem kui isal.
Kui nii palju juba paljast maad on, et hobune palja maa peal püherdada saab, ei ole tarvis ta käest tööd nõuda, sest ta toidab ennast siis ära.
Kevadine muld on magusam kui sügisene ädal.
Küll mätas koorib.
Jüri on hobuse naha nülgija.
Suvel oled suureline, küll talvel tagasi annad.
Kui kasemahl rammus, siis lehmapiim lahja; kui kasemahl lahja, siis saada lehmapiim rammus olema.
Jüri annab toobi, Jaan võtab toobi.
Jaan võtab piima ära.
Jaan võtab püti, Jaagup kaks, Laurits lakub põhja.
Jaan võtab lehmal ühe nisa, Jaak teise, Mihkel kolmanda ja Märt neljanda nisa.
Kui viidi sõnnik, viidi piim.
Mardi- ja kadrisandi vahel ei niideta lambaid.
Luts on lammaste lugeja.
Olev tuleb, tapab soku, Laurits lamba ehk kitse.
Laurits tuleb, laud seljas, Pärt tuleb, pusa peos.
Mihkel tuleb oinaga.
Tapa sügise härg ära, neli vakka rukki jääb söömast tagasi.
Vanakuu härg ja noorekuu lehm on head kasvatada.
Põhk Punu toit.
Seasaba kasvab ikke villasalves.
Siga seadjale, lammas lõpetajale.
Lammas sööb talvel oherdiaugu läbi koorma heinu ära.
Kui lammas iga päev nii palju heinu saab, kui ta vill, mis niites saab, siis ta pole veel pisku söömaga olnud.
Ädalhein on vilja eest loomale süüa.
Ait on elaja ja Jumal inimese nõid.
Kammi hobust kotiga ja koti põhjaga, aga mitte kammiga.
Silita hobust seest, siis ei ole suga tarvis.
Kes hoost söödab, see sõidab.
Kes hoost hoiab, see sõidab.
Kui peremehel heinu on, siis härg adral.
Lehma sort on salves.
Lehm lüpsab suust, kana muneb nokast.
Kes kassi ei toida, toidab hiiri.
Kui kass majas rammus, siis on ka hobune rammus.
Rammus kass on hobuste õnn.
Kesse kassi kallistab, selle õue õnnistab.
Härga piitsuta, hobust hoia.
Mida pikem piits, seda suurem saak.
Piits on laisa hobuse kaeravooder.
Mida parem on hobune, seda parem olgu piits.
Pane hobune ette, aga pea piits peos.
Ennem võib hobu meest lõhkuda kui mees hobust lõhkuda.
Keeletu peab vedama, mis meeletu peale paneb.
Mis keeletu teab, mis meeletu teeb.
Mees pulmas, hobu põrgus.
Kus mehel hea, seal hobusel ka hea.
Anna hobune teisele, siis anna nuga kaasa.
Kes niidab lamba pea, elab paar päeva, kes saba, see sada aastat.
Koer peab olema päeva karjas, ööse orjas.
Salul saba koormaks.
Kassil saba koormaks.
Koeral peab olema oma korter ja talu söök, kassil aga talu korter ja oma söök.
Koera ase on laua all.
Hobust tuntakse hambast, looma sarvist.
Kae hambast, hobusel kiri kaasas.
Udaras piima peegel.
Ega hobuse liha laua peale ei panda.
Hobune sa hundiliha, ei so kintsu keedeta, ei so külge küpseta.
Täkk on alati tugev, mära on ajuti tugev, ruun pole ilmaski tugev.
Märahobune ja rukkikütis annavad mehele head kasu.
Hobu situs kulda, a sõnn situs sitta.
Siga on ausa mehe leivakõrvane.
Laadalt hobuse ostmine ja metsast jõulukuuse otsimine on raske amet.
Ega kari anna-ai piima, lehm and piima.
Parem viis viljaga kui kuus näljaga.
Parem viis vingumas kui kaks kargamas.
Kes hobuseta, see hooleta; kes paadita, see paha ilmata.
Linaseemnes sigima kanapojas kaduma.
Kari kaitseb karja.
Loomakahju on suurem kui inimesekahju.
Parem tarenälg kui laudanälg.
Enam kahju saab karvjala surmast kui silejala surmast.
Loomal olgu ikka looma aru ja inimesel inimese aru.
Hobust sööda kui venda ja köida kui varast.
Ära usu hobuse jalga.
Koeral nuga ja luba omast käest.
Kana on patu korjaja, kass patu tegija.
Koera keele otsas rohi, kassi keele otsas tõbi.
Kuri kukulind, paha pätajalg, kõige õelam oli hobusevarss.
Kana kahjuta ei laula.
Kana onn on kaunikene.
Lambad peavad muret nägema, kui mustad talled on.
Kui lammas pügamise ajal situb, siis sigineb, kui kuseb, siis kahaneb.
Loe luid ja arva hambaid, ära loe teise loomi.
